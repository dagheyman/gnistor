---
title: "Bokrelease i Stockholm: Rasism mot judar - ett utforskande av den svenska rasregimen"
date: "2025-04-27 14:00:00"
locations: [Stockholm]
forms: [Samtal]
topics: []
organizer: "Bokhandeln INFo m.fl."
addressName: "Kafé 44 "
streetAddress: "Tjärhovsgatan 46"
postalCode: "116 28"
addressRegion: "Stockholm"
addressCountry: "sweden"
source: "https://organisera.org/events/dc23104a-275d-4b5c-ab87-532043744e33"
---
Varmt välkomna på bokrelease för Hansalbin Sältenbergs nyutgivna bok Rasism mot judar - ett utforskande av den svenska rasregimen (Bokförlaget Atlas)!

Under kvällen blir det panelsamtal mellan Hansalbin och Isak Gerson (Svensk Judisk Vänster) och poesiläsning med Channa Riedel, Elin Bengtsson och Athena Farrokhzad. Samtalet modereras av Olof Bortz (Stockholms Universitet). Kom, lyssna och diskutera. Vi bjuder på tilltugg!

Under samtalet kommer boken att finnas till försäljning.

Eventet är ett samarrangemang mellan Bokhandeln INFo, Arena Idé, Bokförlaget Atlas och forskarnätverket En ny generation antisemitismforskare.

Om boken (https://arenaide.se/bocker/rasism-mot-judar/):

Hur ser den samtida rasismen mot judar ut i Sverige? Vilka uttryck tar den sig, och hur samspelar den med det svenska samhällets föreställningar om nationell tillhörighet? I Rasism mot judar blottlägger genusvetaren Hansalbin Sältenberg de subtila former av diskriminering som svenska judar möter i dag. Med en kritisk blick belyser han hur judar i Sverige placeras i en ambivalent position: å ena sidan utsatta för rasism och exkludering, å andra sidan betraktade som en del av den vita majoriteten. Genom bland annat djupintervjuer med självidentifierade judar, diskursanalys av mediedebatter och film utforskar Sältenberg hur judiskhet konstrueras i relation till svenskhet och hur antijudisk rasism samverkar med andra former av rasism, särskilt den mot muslimer. Boken ifrågasätter den utbredda idén att antisemitism huvudsakligen är ett importerat problem, och visar i stället hur den är en integrerad del av den svenska samhällsordningen. Rasism mot judar är central läsning för alla som är intresserade av antirasism och kritiska rasstudier. Boken breddar diskussionen om rasism och ger nya insikter om hur den kan motverkas.